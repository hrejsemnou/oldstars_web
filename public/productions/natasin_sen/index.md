---
title: 'Natašin sen'
writer: 'Jaroslava Pulinovič'
translation: 'Marcela Magdová'
note: 'monodrama o zdánlivých maličkostech'
actors: 'Elizaveta Shvachko Maximová'
director: 'Tomáš Staněk'
production: 'Nicol Hrabovská'
dramaturgy: 'Marcela Magdová'
photography: 'Marie Tučková'
premiere: '6. 3. 2016'
tag: monodrama
tag: archive
---
Příběh dospívající Nataši, která netouží po ničem jiném než po lásce. Zoufalý výkřik duše neschopné smířit se se světem, v němž neexistují stejné možnosti pro všechny. Hlas osamělého člověka vracejícího Bohu vstupenku. "mojí mamce to nevyšlo, protože ji nikdo kromě mě nepotřeboval. Mě teď někdo potřebuje..."

Ohlasy z médií:

„H2O aspiruje na centrum současné ruské dramatiky. Další vydařená česká premiéra ruské hry je svěží monodrama se sociálním podtextem pro herečku a barovou židli, vystavěné z monologů a fiktivních dialogů, které typově přesná Elizaveta Shvachko předvádí v obdivuhodném tempu. Mimika, gesta a pohyb jsou detailně propracované ve vztahu k postavě i k nepřítomným subjektům. Jeviště je jí plné. Střídá výrazy drsné, zamilované či citově strádající puberťačky, která nevědomě zažívá přerod z dítěte v ženu, jako když se motýl s námahou klube z kukly - přičemž ten fascinující akt má tragický podtón.“

Veronika Boušová, i-divadlo, 9. 3. 2016

„Elizaveta Maximová podává úchvatný výkon. Ty rychlé přechody v cítění postavy, podmanivá gesta... kupuji obrovský klobouk a ten smekám. Hra sice nemá ani hodinu, ale já už po deseti minutách chtěl vběhnout na scénu a sám Nataše nabídnout všechnu svoji lásku...“

Lukáš Holubec, i-divadlo, 31. 3. 2016

„Natašin sen Jaroslavy Pulinovič se točí kolem obrazů tiché beznaděje každodennosti a motivu nenaplněných tužeb.. Zaměřuje se na náctiletého hrdinu, kterému se česká činoherní divadla spíše vyhýbají... Po formální stránce je inscenace Tomáše Staňka dosti syrová. Jde o divadlo jedné herečky, která se ve svém přednesu opírá o pouhé dvě rekvizity: barovou židli a sponku do vlasů. Zabydlení zbylé části jeviště je už jen na tělesném a emocionálním nasazení interpretky, a nutno říci, že čerstvá absolventka DAMU Elizaveta Maximová zde podává vskutku bravurní výkon.“

Marta Harasimowicz, Nový Prostor, 10. listopadu 2016

Autorská práva zastupuje AURA-PONT.
