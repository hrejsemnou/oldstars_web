---
name: 'Nicol Hrabovská'
---
„OLDstars je součástí mého života od podzimu 2011. Tehdy jsem hledala někoho, kdo by mi pomohl s přípravou na přijímačky na DAMU. OLDstars mi doporučila moje učitelka zpěvu, kontakt měla od jiné své studentky, Anette Nesvadbové. Za těch deset let jsem díky téhle komunitě lidí získala skvělé přátele, spoustu zkušeností ať už přímo z jeviště, z oblasti divadelního marketingu anebo i z hlediště." Nicol je už pět let součástí produkčního týmu, postupně jí úkol propagace a PR vyvstal z její vlastní propagační aktivity představení, ve kterých účinkovala. Po přestěhování našeho H2O ze Žižkova do Košické ulice ve Vršovicích se stala provozní manažerkou nového prostoru a setrvala ve funkci několik let. „A možná právě díky všem těmto zkušenostem jsem dospěla k tomu, že se znovu pustím do studia a přihlásila se na Mediální studia."
Nicol účinkovala v několika inscenacích, ale její srdcovou záležitostí je Striptýz na širém moři, se kterým jsou prý ještě plány. „Z těch, co jsem měla na starosti produkčně, jsou srdcovkou rozhodně Všechny báječné věci s Danem Krejčíkem. A asi to bude nejen kvůli tomu, že to představení je fakt skvělý, ale i proto, že jsme si jako tým fakt bezvadně sedli."

Nicol získala první zkušenosti s divadlem už v Ostravě, odkud pochází. Nejdříve ztvárňovala role v pohádkách dětského divadelního souboru, na střední škole si zahrála v divadelní adaptaci povídky Roalda Dahla Skopec na porážku. Po odchodu do Prahy v roce 2011 navštěvovala hodiny hlasové průpravy u operní zpěvačky Jaroslavy Maxové.

„OLDstars je teď nedílnou součástí mého života. Nedovedu si představit, že bych se s těmi lidmi přestala vídat. Myslím, že se díky tomu všemu formovala i moje osobnost. Jsem hrozně ráda za tu příležitost, kterou mi Tomáš dal, protože jsem se díky němu a jeho zkušenostem naučila spoustu věcí, za které jsem vděčná. Našla jsem se v tom. Díky němu vím, v čem jsem dobrá a jakým směrem bych se měla ubírat, protože jsem dříve byla dost ztracená. 🙂 Děkuju."
