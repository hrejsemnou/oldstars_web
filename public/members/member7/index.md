---
name: 'Jakub Brunclík'
---
Kuba přišel do OLDstars v roce 2012. Tenkrát si přesně v den svých narozenin odehrál svou první premiéru. „Odmala jsem chtěl hrát divadlo. Chtěl jsem nejdřív do dramaťáku, kam jsem nakonec naštěstí nešel, protože mámě řekla jedna její studentka, Anička Peřinová, že existuje něco jako OLDstars a je tam dětské studio, kam určitě klidně můžu jít. Máma pak našla kontakt na Zuzku Horákovou a přihlásila mě do D studia OLDstars. Paradoxně jsem Aničku Peřinovou nikdy neviděl a ona v životě neviděla mě a ani zřejmě neví, kdo jsem, natož to, že jsem díky ní v OLDstars."
V D studiu se podílel na zpracování sci-fi komiksu Vzpoura mozků a Čapkově Bílé nemoci. Pod režijním vedením Zuzky Horákové byl k vidění také v inscenacích Noční živočichové (Juan Mayorga), Noční (jste ty sebevraždy?) (původně rozhlasová hra Miloslava Stehlíka) nebo v Kafkově Proměně. Aktuálně má v H2O - bytové divadlo na repertoáru divácky velmi oblíbenou Portugálii maďarského autora Zoltána Egressyho a Holubi Davida Gieselmanna.
Kuba je od roku 2020 součástí organizačního týmu letního benefičního festivalu, od začátku roku 2021 je také novým provozním našeho H2O bytového divadla v Košické ulici. Studoval Řecká a latinská studia na filozofické fakultě UK obor Historie a geografie na PedF UK, nyní je studentem Produkce na pražské DAMU.
„Když jsem vstupoval před několika lety do OLDstars, netušil jsem, že tu ještě budu dalších devět let. Bral jsem to jako obyčejný zájmový „kroužek” ke škole. Čím delší dobu jsem tu byl, tím víc jsem si čas na zkouškách i mimo ně s OLDstars užíval. Nakonec se z „kroužku“ stala srdcová záležitost. OLDstars vás nepřipraví jen na uměleckou dráhu, kterou se rozhodne mnoho členů jít. Připraví vás na to vyrůst a dospět s lidmi, kteří jsou mnohdy úplně jiní. A právě tohle se mi líbí nejvíc. Přijde mi, že je tu každý vítán. Znám v OLDstars lidi, co jsou na uměleckých školách, lidi co jsou naopak na školách, které mají zdánlivě k umění hodně daleko. Přesto tu ale všichni jsme a to umění spolu tvoříme. Nejsme studenti jedné školy, jednoho zaměření. Jsme různí. To je něco, co jen tak žádný umělecký soubor nemá."
